<p><strong>Jezioro Rusałka </strong>to <strong>sztuczny akwen</strong> wzmacniany przez rzeczkę Bogdankę. Pomost tego jeziora jest często fotografowany - z jego perspektywy widać rozległość jeziora i urozmaiconą linię brzegową. Rusałka to nie tylko <strong>strzeżone kąpielisko z plażą</strong>, idealne <strong>miejsce piknikowe</strong>, szlak rowerowy czy trasa spacerowa. Wok&oacute;ł Rusałki odbywają się <strong>biegi przełajowe</strong>, tu zimą spotkasz narciarzy biegowych, tu wyznaczane są noworoczne spotkania cyklist&oacute;w. <em>Rusałka </em>to także nazwa restauracji o znaczącym podtytule &ndash; <strong><em>Sama frajda</em>, czyli radość</strong>. Możesz liczyć na <em>kulinarną frajdę</em> po długim spacerze, wyprawie rowerowej. Interesujący wydaje się projekt nowych miejsc piknikowych <em>Plażojada</em>. Swoich stałych bywalc&oacute;w mają też <em>Piach Bar</em> i <em>Grillowisko.</em> Rusałka to nie tylko jezioro odsyłające nazwą do nimfy wodnej &ndash; skrywa też trudną przeszłość: miłośnik&oacute;w historii odsyłamy do dziej&oacute;w Twierdzy Poznań, do tragicznych los&oacute;w poznańskich Żyd&oacute;w.</p>
<p>Na p&oacute;łnocno-zachodnim krańcu miasta rozpościera się <strong>Jezioro Strzeszyńskie</strong>, uznane za jedno z <strong>najczystszych</strong> w regionie. Otoczone lasami, służące odpoczywającym plażowiczom (strzeżone kąpielisko), wędkarzom, rowerzystom i spacerowiczom jest także miejscem, gdzie odbywają się <strong>plenerowe imprezy</strong>, zwłaszcza koncerty. Leszek Możdżer, kompozytor i muzyk jazzowy, powołał do istnienia <strong>Enter Enea Music Festival</strong>, w ramach kt&oacute;rego czerwcowymi wieczorami rozbrzmiewa nad jeziorem muzyka jazzowa. Miejskie Przedsiębiorstwo Komunikacyjne zapewnia regularny transport i obiecuje, że wszyscy miłośnicy jazzu, nawet ci najdłużej brawami zatrzymujący artyst&oacute;w, dotrą do centrum. Toń jeziora wzmacnia muzyczne doznania, a nocna sceneria czyni ten czas wyjątkowym. Jezioro Strzeszyńskie to także <strong>plenerowy park rzeźby wsp&oacute;łczesnej</strong>. Działa tu <em>ABC Gallery</em> &ndash; z jej inicjatywy powstał Visual Park. Tu znajdziesz <strong>nowoczesne formy przestrzenne</strong>, o nieoczywistych kształtach, wkomponowane w zieleń. Tu spotykają się teoretycy sztuki w ramach Summer Jam &ndash; Plenerowego Sympozjum Tw&oacute;rc&oacute;w i Teoretyk&oacute;w. Koniecznie skorzystaj z wypożyczalni sprzętu i rowerem wodnym <em>pokonaj</em> jezioro. Jeśli zgłodniejesz, masz do dyspozycji restaurację <em>Oazę</em> i małe punkty gastronomiczne.</p>
<p><strong>Jezioro Kierskie</strong> jest doskonale znane <strong>serferom, paralotniarzom, żeglarzom</strong> &ndash; dzięki lokalizacji i <strong>sprzyjającym wiatrom</strong> stało się naturalną bazą dla uprawiających wspomniane dyscypliny sportowe. Tu odbywa się <strong>maraton pływacki <em>Wpław przez Kiekrz</em></strong>, tu w przeszłości zorganizowano pierwsze w Polsce zawody triathlonowe. Kiekrz to <strong>przystań</strong>, <strong>szk&oacute;łki żeglarskie</strong>, Jacht Klub Wielkopolski, wypożyczalnie sprzętu wodnego. Możesz nauczyć się żeglować, możesz podziwiać sprawność innych i piękno mknących żagl&oacute;wek. Możesz, jeśli Jesteś właściwie przygotowany, <strong>zostać &hellip; morsem</strong>. Od paru lat zimową porą <strong>amatorzy chłodnych kąpieli</strong> spotykają się, by wsp&oacute;lnie <strong>unieważniać temperaturę</strong>. Zimą na zamarzniętej tafli jeziora pojawiają się bojery. Koniecznie odwiedź restaurację <em>Bumerang </em>lub <em>Blue Marinę</em>: skosztuj pierog&oacute;w, zam&oacute;w tradycyjny żurek podawany w chlebie.</p>
<iframe width="560" height="315" src="https://www.youtube-nocookie.com/embed/mIkbiSlkev8?rel=0&amp;controls=0&amp;showinfo=0" frameborder="0" allow="autoplay; encrypted-media" allowfullscreen></iframe>