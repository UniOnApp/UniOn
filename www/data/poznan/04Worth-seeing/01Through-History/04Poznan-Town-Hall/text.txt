<p>XIV-wieczny <strong>Ratusz</strong> swą rozpoznawalną, renesansową postać zyskał w XVI w. dzięki projektowi Jana Baptysty di Quadro z Lugano. <strong>Uznany za jedną z najpiękniejszych budowli renesansowych Europy Środkowej</strong> zachwyca imponującą fasadą, tr&oacute;jkondygnacyjną loggią, barwną polichromią i strażniczą wieżą. Ratusz można nazwać zaszyfrowaną, alegoryczną opowieścią o historii, prawach obywatelskich, porządku społecznym i etyce władzy. Przyjrzyj się ilustrującym cnoty wizerunkom kobiecym: rozpoznasz Cierpliwość (przedstawioną z owcą), <strong>Roztropność</strong> (z lustrem), <strong>Miłość</strong> (z dwojgiem dzieci), <strong>Sprawiedliwość</strong> (z wagą), <strong>Wiarą</strong> (z kielichem i mieczem), <strong>Nadzieję</strong> (z kadzielnicą i słońcem), <strong>Męstwo</strong> (ze złamaną kolumną) i <strong>Umiarkowanie</strong> (kobieta przelewająca wodę z dzbana do misy). Z medalion&oacute;w spoglądają na mieszkańc&oacute;w miasta postaci starożytności &ndash; między innymi Wergiliusz, Horacy, Justynian Wielki. Łacińskie inskrypcje przypominają tradycję <em>miejskiej republiki</em>. <strong>Legenda głosi</strong>, że pod osłoną nocy kr&oacute;lowie polscy porzucają swe ratuszowe wizerunki, by przyjrzeć się zmieniającemu się Poznaniowi. <strong>Koniecznie wysłuchaj historii o zranionym kr&oacute;lu kruk&oacute;w</strong> <strong>i ptasiej interwencji ratującej miasto</strong>. Na szczycie wieży dostrzeżesz orła o rozpiętych skrzydłach &ndash; to specyficzna <strong>kapsuła czasu</strong>, przechowująca pamiątki lokalnej historii. W samo południe <strong>sp&oacute;jrz na trykające się koziołki</strong>, kt&oacute;rym poświęcamy oddzielną opowieść, a kt&oacute;re pierwotnie nazywano <em>mechanizmem błazeńskim</em>. Jeśli zostajesz w Poznaniu na dłużej, przyglądaj się im w trakcie miejskich uroczystości &ndash; zobaczysz, jak są przebierane. </p>
<p>Warto też spojrzeć na Ratusz z pewnego oddalenia, by dostrzec znaczące przesunięcie, krzywiznę względem kamienic i domk&oacute;w budniczych. Czyżby błąd architekta? Nie, to celowy zabieg, by od strony ulicy Wielkiej (dawnego wjazdu do miasta) wyeksponować bryłę Ratusza, <strong>symbol zamożności</strong>, manifest znaczenia miasta.</p>
<p>Dziś w Ratuszu mieści się <strong>Muzeum Historii Miasta Poznania</strong> &ndash; odwiedzając je, zwr&oacute;ć uwagę na Salę Kr&oacute;lewską, gdzie odbywały się obrady rady miejskiej i Wielką Sień, miejsce obrad sądu miejskiego.</p>
<iframe width="560" height="315" src="https://www.youtube-nocookie.com/embed/-xrTJBtHXqo?rel=0&amp;controls=0&amp;showinfo=0" frameborder="0" allow="autoplay; encrypted-media" allowfullscreen></iframe>