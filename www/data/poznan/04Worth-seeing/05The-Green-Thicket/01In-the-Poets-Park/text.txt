<p>Park Adama Mickiewicza to jeden z <strong>zabytkowych park&oacute;w miejskich</strong> Poznania. Zlokalizowany jest na terenie <strong>Dzielnicy Cesarskiej</strong>, pomiędzy ulicami Fredry, Wieniawskiego, Święty Marcin i aleją Niepodległości. Powstał na terenie <strong>dawnych fortyfikacji</strong> w latach 1907-1910. Choć niewielki, <strong>wyr&oacute;żnia się urodą</strong>. Łączy w sobie obiekty architektoniczne i ogrodowe. Kompozycyjnie jest ściśle związany z gmachem Teatru Wielkiego im. St. Moniuszki: jeśli staniesz na p&oacute;łnocnym, wzniesionym skraju parku <strong>będziesz m&oacute;gł podziwiać</strong> wspaniałą, <strong>starannie zaplanowaną perspektywę</strong>: <strong>barwne rabaty</strong> okalające staw, imponującą fontannę symetrycznie przecinającą widok na bryłę neoklasycystycznego teatru (ten znajduje się już po drugiej stronie ulicy Fredry), do kt&oacute;rego prowadzą <strong>monumentalne schody</strong>, <strong>sprawiające wrażenie</strong> jakby wynurzały się prosto z wody. </p>
<p><strong>Jeśli szukasz wytchnienia</strong> wśr&oacute;d zajęć akademickich, możesz się tu spokojnie <strong>położyć na trawie</strong>, jak robi to wielu poznaniak&oacute;w, <strong>usiąść na ławce z ciekawą lekturą</strong>, a nawet w <strong>upalny dzień</strong> &ndash; śladem dzieci &ndash; dla ochłody pobrodzić w sadzawce. Alejka okalająca park pozwala go okrążyć w cieniu platan&oacute;w, a rabatki z kolorowymi kwiatami <strong>cieszą oko</strong>. W ciepły, czerwcowy dzień na schodach zamykających park od strony ulicy Fredry możesz spotkać niejedną grupę student&oacute;w, kt&oacute;ra wraz z prowadzącym postanowiła przenieść dyskusję na <strong>świeże powietrze</strong>. </p>
<p>Od kilku lat w wakacyjne niedziele w parku spotykają się <strong>miłośnicy jogi</strong>, by <strong>pod okiem instruktora</strong> wsp&oacute;lnie poćwiczyć <strong>w pięknym plenerze</strong>.</p>
<iframe width="560" height="315" src="https://www.youtube-nocookie.com/embed/czIFSE7iGmM?rel=0&amp;controls=0&amp;showinfo=0" frameborder="0" allow="autoplay; encrypted-media" allowfullscreen></iframe>