<p>Największy w centrum miasta, podłużny plac otoczony wieloma okazałymi budynkami <strong>spełniającymi funkcje reprezentacyjne</strong> i handlowo-usługowe nosi nazwę <strong>placu Wolności</strong>. Przez wiele lat straszący pustką i wykorzystywany tylko podczas <strong>imprez masowych</strong>, obecnie, dzięki renowacji nawiązującej do jego wyglądu z lat międzywojennych, jest ważnym miejscem dla poznaniak&oacute;w także w dzień powszedni. Drzewa, trawniki, kwietniki i ławki <strong>zapraszają do odpoczynku</strong>. Od <strong>miejskiego chaosu</strong> pozwala odciąć się szczeg&oacute;lnie ulubiona przez poznaniak&oacute;w <strong>fontanna Wolności</strong>, postawiona w 2012 według projektu Agnieszki Stochaj oraz Rafała Nowaka: potężne szklane żagle, po kt&oacute;rych spływa woda, <strong>dają ochłodę</strong> w ciepły dzień, a przechadzka wewnątrz fontanny, wśr&oacute;d szumu wody, <strong>dostarcza szczeg&oacute;lnych wrażeń</strong>. Jeśli jest naprawdę gorąco, nie b&oacute;j się <strong>zamoczyć st&oacute;p</strong>, przysiadłszy na kt&oacute;rymś z drewnianych pomost&oacute;w &ndash; zostały stworzone właśnie po to!</p>
<p>Obok znajduje się dużo starsza <strong>fontanna Higiei</strong>. Choć skromna, <strong>ma szczeg&oacute;lne znaczenie</strong> dla poznaniak&oacute;w, ufundował ją bowiem wybitny poznaniak, społecznik i filantrop, Edward hr. Raczyński, by zwieńczyć budowę miejskiego wodociągu, kt&oacute;rą w dużej mierze sponsorował. Postać <strong>bogini zdrowia i higieny</strong> <strong>nosi rysy</strong> żony fundatora, Konstancji. Za pomnikiem znajduje się <strong>Biblioteka Raczyńskich</strong> &ndash; jedna z najważniejszych i najstarszych instytucji kulturowo-oświatowo w Poznaniu. Budynek zbudowany w latach 1822-29 z charakterystyczną fasadą ozdobioną 12 kolumnami nawiązującą do Luwru, ufundował Edward hr. Raczyński, by przekazać ją miastu. Znaczną i cenną część księgozbioru <strong>podarowała</strong> jego żona, Konstancja.</p>
<p>Po przeciwnej stronie placu można podziwiać inne okazałe XIX-wieczne budynki: np. neobarokowy Bank Włościański (pl. Wolności 9), secesyjny dom Brandt&oacute;w (pl. Wolności 8).</p>
<p>Będąc na Placu Wolności <strong>nie możesz przegapić</strong> <strong>Hotelu Bazar</strong> (ul. Paderewskiego 8, Al. Marcinkowskiego 10) &ndash; jednego z najważniejszych budynk&oacute;w w Poznaniu, kt&oacute;ry <strong>powstał z inicjatywy</strong> poznańskich społecznik&oacute;w i patriot&oacute;w. Zbudowano go w pierwszej połowie XIX wieku, by <strong>służył</strong> nie tylko <strong>celom</strong> komercyjnym, ale także promocji polskości &ndash; siedzibę miały tu polskie sklepy, prasa oraz stowarzyszenia. Na przestrzeni wiek&oacute;w nocowali tu najwybitniejsi tw&oacute;rcy polskiej kultury, społecznicy i politycy. Neobarokowe skrzydło widoczne z placu Wolności zaprojektował Roger hr. Raczyński. Starsze, neoklasycystyczne znajduje się przy ulicy Paderewskiego.</p>
<p><strong>Jeśli masz ochotę na kulturalną rozrywkę</strong> &ndash; nic prostszego! &ndash; po drugiej stronie ulicy znajduje się <strong>Muzeum Narodowe w Poznaniu </strong>(al. Marcinkowskiego 9). <strong>Monumentalny budynek</strong>, zbudowany w 1904 roku według projektu Carla Hinckeldeyna, był <strong>wzorowany na</strong> berlińskim arsenale. Obecnie <strong>mieści się</strong> tu Galeria Malarstwa i Rzeźby, znajdziesz tu zar&oacute;wno dzieła światowej sławy mistrz&oacute;w &ndash; m.in. Claude&rsquo;a Moneta, Lucasa Cranacha Starszego, Diego Vel&agrave;zqueza, jak i sztuki polskiej &ndash; np. Jacka Malczewskiego, Olgi Boznańskiej, Stanisława Wyspiańskiego.</p>
<p>Z drugiej strony plac zamyka pokaźny budynek <strong>Arkadii</strong>, w kt&oacute;rej mieszczą się m.in. salon prasowy Empik, Teatr &Oacute;smego Dnia oraz Centrum Informacji Miejskiej. Budynek wybudowano w XIX wieku jako niemiecki teatr. Obecny kształt zawdzięcza C&auml;sarowi Stenzlowi, a jego najbardziej charakterystyczny element to kolumnowy portyk projektu Heinricha Hermanna od strony placu Wolności właśnie. Na rozległym tarasie znajduje się kawiarnia, z kt&oacute;rej możesz podziwiać cały plac.</p>
<p>Płyta placu często jest wykorzystywana do organizacji <strong>okolicznościowych jarmark&oacute;w</strong>, <strong>wystaw tymczasowych</strong>, <strong>letnich seans&oacute;w kinowych</strong>, <strong>przedstawień plenerowych</strong>; to też <strong>dogodna lokalizacja</strong> dla koncert&oacute;w oraz transmisji wydarzeń sportowych; zimą bywała lodowiskiem, a latem plażą. Pod placem znajduje się wielopoziomowy parking podziemny.</p>
<p><strong>Więcej informacji</strong>:</p>
<p>CIM: <a href="http://www.poznan.pl/mim/cim/">http://www.poznan.pl/mim/cim/</a></p>
<p>Teatr &Oacute;smego Dnia: <a href="http://teatrosmegodnia.pl/">http://teatrosmegodnia.pl/</a></p>
<p>Bazar: <a href="http://www.bazarpoznanski.pl/new.php">http://www.bazarpoznanski.pl/new.php</a></p>
<p>Biblioteka Raczyńskich: <a href="http://www.bracz.edu.pl/">http://www.bracz.edu.pl/</a></p>
<iframe width="560" height="315" src="https://www.youtube-nocookie.com/embed/_25y-UDmFD8?rel=0&amp;controls=0&amp;showinfo=0" frameborder="0" allow="autoplay; encrypted-media" allowfullscreen></iframe>