<p>Paryż ma wieżę Eiffla, Londyn Big Bena, Rzym Koloseum, a Poznań ma... koziołki.</p>
<p>Dlaczego <strong>symbolem</strong> Poznania są koziołki?</p>
<p><strong>Legenda głosi</strong>, że związane to jest z <strong>rozbudową</strong> poznańskiego <strong>ratusza</strong>, kt&oacute;ra miała miejsce w 1551 roku. Prezentacja odmienionego budynku zgromadziła tłum mieszczan, swoją <strong>obecnością zaszczycił uroczystość</strong> wojewoda z małżonką. Z tej okazji <strong>urządzono ucztę</strong>, na kt&oacute;rej <strong>specjalnym daniem</strong> miał być sarni udziec. Niestety, podczas przygotowywania <strong>zsunął się z rusztu</strong> i <strong>wpadł w ogień</strong>. Rozpoczęto więc poszukiwania nowej sztuki mięsa. Mistrz kucharski Mikołaj wysłał swojego pomocnika. Pietrek udał się aż za mury miasta, gdzie na łąkach nad Wartą zauważył pasące się dwa malutkie, białe koziołki. Pognał je do ratusza, jednak gdy uwolniono je z postronka, <strong>koziołki </strong>szybko <strong>wyrwały się kucharzom</strong>, pobiegły schodami na ratuszową wieżę i <strong>wskoczyły na gzyms</strong> nad zegarem. Zebrani pod ratuszem ujrzeli niecodzienny widok: dwa małe, białe koziołki, kt&oacute;re bodły się beztrosko. Rozbawiony sytuacją wojewoda darował kradzież zwierząt, a <strong>na pamiątkę zdarzenia</strong> polecił dorobić do zegara mechanizm z <strong>trykającymi się koziołkami</strong>.</p>
<p>I do dzisiaj codziennie o 12.00 można ujrzeć na ratuszowej wieży ten widok.</p>
<p>Po wielu latach od tamtych wydarzeń koziołki doczekały się swojego pomnika. W roku 2002 r. na Placu Kolegiackim, w pobliżu gł&oacute;wnego wejścia do Urzędu Miejskiego, stanął pomnik koziołk&oacute;w. Jest to popularne miejsce, gdzie wszyscy, siadając na grzbietach zwierząt, chcą zrobić sobie zdjęcie.</p>
<iframe width="560" height="315" src="https://www.youtube-nocookie.com/embed/KAh3PUDgp-c?rel=0&amp;controls=0&amp;showinfo=0" frameborder="0" allow="autoplay; encrypted-media" allowfullscreen></iframe>