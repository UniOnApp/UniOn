<p>W drugiej połowie czerwca odbywa się na Starym Rynku największa impreza kulturalno-handlowa w Wielkopolsce, czyli tradycyjny Jarmark Świętojański. Nazwa pochodzi od dnia św. Jana, przypadającego na 24 czerwca, czyli <strong>najkr&oacute;tszą noc w roku</strong>. <strong>Tradycja świętojańska</strong>, zwana inaczej <strong>Nocą Kupały</strong>, to <strong>słowiański odpowiednik</strong> anglosaskich Walentynek i co roku przy tej okazji odbywają się liczne imprezy <strong>przypominające dawne wierzenia i obrzędy</strong>. W Poznaniu przez dwa tygodnie trwa w tym czasie Jarmark Świętojański, kt&oacute;rego <strong>początki sięgają</strong> XVI wieku i tak naprawdę niewiele zmienił się <strong>na przestrzeni wiek&oacute;w</strong>. Poznaniacy spotykają się na Starym Rynku, by <strong>skosztować regionalnych przysmak&oacute;w</strong>, zakupić <strong>oryginalne rękodzieło</strong> i miło spędzić czas na koncertach, kt&oacute;re odbywają się na scenie Starego Rynku. </p>
<p>Na dwa tygodnie przyjeżdżają do Poznania kupcy i rzemieślnicy z całej Polski. G&oacute;rale przywożą oryginalny <strong>kozi ser (oscypki)</strong> podawany <strong>z żurawiną</strong>, <strong>piekarze</strong> wystawiają świeży polski i litewski chleb, a <strong>cukiernicy</strong> tradycyjne polskie <strong>słodycze</strong>, np. <strong>sękacz</strong> &ndash; znany od wiek&oacute;w <strong>przysmak</strong> kr&oacute;lowej Bony. Poza tym jest duży wyb&oacute;r <strong>wędlin</strong>, kaw i <strong>przypraw</strong>. Rzemieślnicy prezentują wyroby ręcznie robione (tzw. rękodzieło): <strong>malowaną porcelanę, haftowane obrusy, rzeźbione drewniane figurki</strong> i wiele innych. </p>
<p>Jarmark to przede wszystkim czas rozrywki, dlatego towarzyszą mu liczne imprezy kulturalne: koncerty muzyki dawnej i wsp&oacute;łczesnej, pokazy teatralne, a także słynne już <em>wioski</em>, kt&oacute;re prezentują życie codzienne <strong>z minionych epok</strong>, np. <strong>wioska średniowieczna</strong>. Z pewnością pośr&oacute;d kolorowych <strong>kramik&oacute;w</strong> znajdziesz ciekawe <strong>pamiątki</strong> z Poznania, dlatego nie zapomnij w połowie czerwca wybrać się na Stary Rynek!</p>
<p>Info: <a href="http://www.targowiska.com.pl/jarmarki/">www.targowiska.com.pl/jarmarki/</a></p>