<p><strong>Postoje taks&oacute;wek</strong> oznaczone są standardowymi <strong>znakami drogowymi</strong>: czarny napis TAXI na białym tle, obramowany na niebiesko. Same taks&oacute;wki powinny być oznakowane odpowiednim napisem, <strong>wyposażone w widoczny licznik oraz cennik</strong>: zazwyczaj na szybie samochodu znajdziesz <strong>naklejkę z ceną</strong> za przyjęcie zlecenia i kilometr jazdy w r&oacute;żnych strefach miasta. <strong>Taks&oacute;wkarz</strong> powinien mieć identyfikator ze zdjęciem. Niekt&oacute;re taks&oacute;wki wyposażone są w <strong>terminale kart płatniczych</strong>.</p>
<p>W ważnych punktach komunikacyjnych (lotnisko, dworzec) <strong>na postojach czekają taks&oacute;wki korporacyjne</strong>. Zanim do nich wsiądziesz, zapytaj, ile zapłacisz za kurs. Może się okazać, że cena będzie wyższa niż rynkowa, a trasa okrężna. Pamiętaj, zawsze możesz <strong>zam&oacute;wić taks&oacute;wkę telefonicznie</strong>. </p>
<p>Nie zdziw się, jeśli taks&oacute;wkarz zapyta Cię, skąd Jesteś, jak znosisz mrozy, kt&oacute;re właśnie nadeszły albo kt&oacute;re polskie miasta już odwiedziłeś. Do taks&oacute;wkowego <em>savoir vivre&rsquo;u</em> należy <strong>rozmowa z kierowcą</strong>. Po kursie upewnij się, że otrzymałeś paragon.</p>
<p>Od 2015 roku w Poznaniu działa także <strong>Uber</strong>, pośredniczący między kierowcami a pasażerami. Aplikacja na smartfony umożliwia oszacowanie kosztu i czasu przejazdu oraz śledzenie trasy. Rozliczenie jest bezgot&oacute;wkowe &ndash; opłata pobierana jest z karty kredytowej podpiętej do aplikacji. Po kursie wystawiasz kierowcy ocenę.</p>