<p>La storia della stazione di Bologna inizia a metà dell’800. Il 21 luglio 1859 si apre la linea Bologna-Piacenza e nel 1864, con la realizzazione della quinta linea in direzione Pistoia, la stazione di Bologna diventa il principale nodo ferroviario tra il Nord e il Sud Italia.
La stazione, progettata dall’architetto Gaetano Ratti, ha una pianta regolare e riferimenti stilistici al primo rinascimento fiorentino, “con i muri ‘bugnati’, e la torre dell&#39;orologio, distrutta da un bombardamento durante la seconda guerra mondiale e mai ricostruita”. Il progetto di Ratti ha ispirato la progettazione di altre stazioni italiane anche di dimensioni minori. L’inaugurazione ufficiale è avvenuta nel 1871 (secondo alcune fonti nel 1876).
“Diversi interventi di ampliamento, come la costruzione nel 1926 dell’ala del piazzale ovest per i nuovi binari di testa e nel 1934 dell’ala est, insieme alle modifiche realizzate nel dopoguerra, ne hanno alterato la pianta e la conformazione”. In epoca recente la stazione è stata quasi integralmente riqualificata e rimodernata. Dal 2013 è attiva la nuova stazione sotterranea per i treni ad Alta Velocità, direttamente accessibile da Via de’ Carracci.</p>
<p>Un evento storico e tragico molto noto ha colpito la stazione di Bologna il 2 agosto 1980:
‘La strage di Bologna’, definita come“la più grande strage italiana in tempo di pace”. “Alle 10:25 del 2 agosto 1980 il tempo si ferma: 23 chili di tritolo esplodono nella sala d’aspetto di seconda classe della stazione ferroviaria. Le lancette del grande orologio, ancora oggi, segnano quel tempo e quella stagione di morte e misteri”.
Si tratta di un attentato terroristico che ha dato inizio ad una delle indagini più difficili della storia giudiziaria italiana. Dal 1980, ogni anno, il 2 agosto Bologna è sede di eventi e manifestazioni per la giornata di commemorazione. La commemorazione vede ancora una elevatissima partecipazione da parte di persone provenienti da tutta Italia.</p>
Per saperne di più: <a href="http://www.stragi.it/index.php?pagina=strage" >www.stragi.it</a>