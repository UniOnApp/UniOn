<p>I portici sono senza dubbio una delle particolarità di Bologna. Si estendono per circa 40 Km e sono candidati a Patrimonio dell’Umanità Unesco. 
Oltre alla loro bellezza e alla loro unicità architettonica a livello nazionale e internazionale, ci proteggono dalla pioggia, dal sole ed anche dal passaggio di auto e motorini. A Bologna infatti sono in molti ad uscire di casa senza l’ombrello, anche quando piove, con l’intenzione di camminare protetti sotto ai portici. Sotto ai portici si può circolare solo a piedi; le biciclette devono essere portate a mano.</p>

<p>I portici hanno storie e caratteristiche molto diverse tra loro: il quadriportico della basilica di S.Maria dei Servi in Strada Maggiore, progettato alla fine del Trecento, è il più largo della città. Il portico più alto si trova in via Altabella e raggiunge i dieci metri di altezza. Il portico più stretto è di appena 95 centimetri e si trova in via Senzanome, nel tratto dentro le mura. Il più famoso della città ed il più lungo del mondo inizia in Via Saragozza e prosegue fino al Santuario della Madonna di San Luca. È formato da 664 archi (alcune fonti dicono 666!) e si estende per 3.796 km. Il tratto collinare del portico inizia dall’Arco del Meloncello. Dall’Arco del Meloncello comincia la salita che porta al Santuario di San Luca. La tradizione, cattolica e non, vuole che la salita a piedi a San Luca sia considerata come un ‘fioretto’, cioè come un sacrificio da fare per esaudire un desiderio o per essere grati di una grazia ricevuta.</p>

<p>Nella seconda metà del Cinquecento viene eretto il celebre portico dell’Archiginnasio, noto come il ‘Portico del Pavaglione’ che ospita anche il palazzo dell’Archiginnasio. 
Anche se “nel 1288 con uno Statuto il Comune di Bologna stabilisce che tutte le case nuove devono essere costruite con il portico in muratura”, a Bologna ci sono ancora otto portici in legno (per esempio quello di casa Isolani in strada Maggiore, quello di casa Grassi in via Marsala e di casa Rampionesi in via del Carro).</p>