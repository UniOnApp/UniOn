<p><strong>Sala Borsa: uno spazio multifunzionale</strong></p>
<p>Sala Borsa &egrave; una biblioteca multimediale situata in Palazzo d&rsquo;Accursio, un palazzo &ldquo;quasi castello&rdquo; ex-sede del Comune di Bologna, in Piazza del Nettuno, proprio accanto a Piazza Maggiore. La biblioteca apre nel 2001 ma l&rsquo;edificio moderno e all&rsquo;avanguardia in cui risiede viene costruito in ferro e vetrate alla fine del XIX secolo, per ospitare la Borsa di Bologna ed essere il centro delle operazioni commerciali. Questo edificio, a sua volta, sorge sui reperti archeologici di secoli di storia, come testimoniato dagli scavi di origine romana visibili sotto alla pavimentazione di cristallo della Sala principale, la Piazza Coperta.</p>
<p>La Sala Borsa &egrave; frequentata da oltre un milione di visitatori ogni anno ed &egrave; un luogo eclettico di espressione della cultura e della cittadinanza. Sala Borsa si estende su 4 piani dove puoi consultare libri, riviste, quotidiani provenienti da molti paesi, guide turistiche, CD e DVD, vedere film, documentari, serie televisive e accedere a materiali o risorse per imparare 42 diverse lingue. Nel seminterrato c&rsquo;&egrave; una biblioteca per ragazzi molto rifornita e un <em>Auditorium</em> che ospita mostre, convegni ed eventi culturali. Il piano terra, dove si trova la Piazza Coperta, &egrave; sede della biblioteca &lsquo;tradizionale&rsquo;, dei servizi per il prestito, l&rsquo;iscrizione, la restituzione dei documenti. In questa area si trovano anche la biblioteca per bambini e uno spazio dedicato ai beb&egrave;. Nell&rsquo;ala destra della Piazza Coperta, c&rsquo;&egrave; un&rsquo;elegante Caffetteria con tanti tavolini e a sinistra un pianoforte a disposizione degli appassionati che desiderano esibirsi in pubblico. Quotidiani, riviste e guide turistiche sono collocate al primo piano, accanto alle sale di lettura. Il secondo piano &egrave; sede dello <em>Urban Center</em> di Bologna.</p>
<p>E se non hai voglia di studiare, c&rsquo;&egrave; molto altro da fare: una visita guidata agli scavi archeologici, partecipare ai gruppi di lettura (c&rsquo;&egrave; un gruppo dedicato alla letteratura noir!) oppure partecipare allo &lsquo;Scioglilingua&rsquo;, un servizio gratuito per fare conversazione con un madrelingua.</p>
<p>Per rimanere aggiornato sulle attivit&agrave; e gli eventi della Sala Borsa, iscriviti alla <a href="http://www.bibliotecasalaborsa.it/content/newsletter">newsletter gratuita</a>.</p>
<p>&nbsp;</p>
<p><strong>Che cosa pensi di Sala Borsa? </strong></p>
<p>Ecco alcune opinioni degli utenti della Biblioteca. Utente &egrave; sinonimo di visitatore, frequentatore, iscritto a un servizio, come ad esempio quello bibliotecario.</p>
<p>&ldquo;Molto carina. Bella dentro e fuori. Disposta su vari piani ha varie sezioni: biblioteca, area bambini, atrio per mostre e incontri. Molto bella la possibilit&agrave; di fermarsi a un tavolino e parlare altre lingue con sconosciuti.</p>
<p>Splendida anche all'esterno, affacciata su piazza maggiore e il nettuno, dietro ha alcuni giardinetti molto carini per fermarsi a mangiare un panino su una panchina&rdquo;.&nbsp;</p>
<p>&ldquo;Punto d'incontro di studenti o semplici lettori. Location bellissima e storica, vale la pena anche solo farci un giro.&rdquo;</p>
<p>&ldquo;Posto con bellissima atmosfera. Le sale studio sono sempre molto affollate, &egrave; consigliato arrivare all'orario di apertura per trovare posto. Biblioteca molto fornita, wifi, emeroteca, bar, biblioteca per bambini e ragazzi, postazioni internet. Il prestito si fa autonomamente, il processo &egrave; molto veloce rispetto ad altre biblioteche che obbligano l'utente ad aspettare.&rdquo;</p>
<div class="bottomQuestion">
<p>Che cosa pensi di Sala Borsa? Scrivi le tue impressioni.</p>
</div>
<iframe width="560" height="315" src="https://www.youtube-nocookie.com/embed/HvJJZ7aGbL8?rel=0&amp;controls=0&amp;showinfo=0" frameborder="0" gesture="media" allow="encrypted-media" allowfullscreen></iframe>