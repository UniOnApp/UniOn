<p>La bellezza della Cattedrale di San Pietro si riesce ad ammirare solo dall&rsquo;alto. Infatti la <span class="internalLink" onclick='goto("data/bologna/04Worth-seeing/lexicon/")' >facciata</span>&nbsp;principale non d&agrave; su un&rsquo;ampia piazza, come nel caso delle Basiliche di San Petronio e di Santo Stefano, ma su via Indipendenza, rimanendo cos&igrave; circondata e forse un po&rsquo; nascosta dalle strade e stradine del centro storico. Anche per questo motivo tutti credono che il Duomo di Bologna sia San Petronio e non, com&rsquo;&egrave; nella realt&agrave;, proprio la Cattedrale di San Pietro.</p>
<p>Le origini dell&rsquo;edificio risalgono al X (decimo) secolo anche se l&rsquo;architettura ha subito diverse modifiche successive e numerosi restauri dovuti alle devastazioni di un incendio, nel 1131, e poi di un terremoto, nel 1222. Nel 1605 presero il via i lavori di ristrutturazione pi&ugrave; recenti che le diedero l&rsquo;aspetto attuale. La facciata, in stile <span class="internalLink" onclick='goto("data/bologna/04Worth-seeing/lexicon/")' >barocco</span>, &egrave; stata arricchita a met&agrave; del Settecento, su volere di Papa Benedetto XIV e presenta ai lati due <span class="internalLink" onclick='goto("data/bologna/04Worth-seeing/lexicon/")' >sculture</span>&nbsp;di grandi dimensioni, rispettivamente di San Pietro e di San Paolo. Internamente la Chiesa &egrave; molto ampia e maestosa (misura quasi 43 metri in larghezza), con tre navate sovrastate da una unica <span class="internalLink" onclick='goto("data/bologna/04Worth-seeing/lexicon/")' >volta a botte</span>: la <span class="internalLink" onclick='goto("data/bologna/04Worth-seeing/lexicon/")' >navata</span>&nbsp;centrale &egrave; molto ampia e luminosa e le due navate laterali, pi&ugrave; piccole, presentano cinque <span class="internalLink" onclick='goto("data/bologna/04Worth-seeing/lexicon/")' >cappelle</span>&nbsp;ciascuna. In fondo alla Navata laterale di sinistra c&rsquo;&egrave; l&rsquo;ingresso allo spazio museale che ospita il famoso Tesoro della Cattedrale, con arredi sacri, oggetti preziosi, gioielli. Le visite al Tesoro della Cattedrale sono <span class="internalLink" onclick='goto("data/bologna/04Worth-seeing/lexicon/")' >su appuntamento</span>&nbsp;e limitate al fine settimana. San Pietro ospita alcuni dipinti <span class="internalLink" onclick='goto("data/bologna/04Worth-seeing/lexicon/")' >degni di nota</span>: l&rsquo;<em>Annunciazione</em>, posta nel lunettone dell'<span class="internalLink" onclick='goto("data/bologna/04Worth-seeing/lexicon/")' >altare maggiore</span>, di Ludovico Carracci (1618), il gruppo scultoreo in <span class="internalLink" onclick='goto("data/bologna/04Worth-seeing/lexicon/")' >terracotta</span>&nbsp;del &ldquo;Compianto sul Cristo Morto&rdquo;, i dipinti di Prospero Fontana (1579), di Marcantonio Franceschini (1728) e di Donato Creti (1740).</p>
<p>Nella cattedrale si trovano inoltre tre <span class="internalLink" onclick='goto("data/bologna/04Worth-seeing/lexicon/")' >organi a canne</span>: l&rsquo;attuale organo fu costruito tra il 1997 e il 2000 dalla <a href="https://it.wikipedia.org/wiki/Organaro">ditta</a> Paccagnella. Durante la visita, con un po&rsquo; di fortuna, riuscirete ad ascoltarne il suono suggestivo.<br /> Degno di nota &egrave; anche il <span class="internalLink" onclick='goto("data/bologna/04Worth-seeing/lexicon/")' >campanile</span>&nbsp;di San Pietro, la cui <span class="internalLink" onclick='goto("data/bologna/04Worth-seeing/lexicon/")' >torre</span>&nbsp;&egrave; la seconda pi&ugrave; alta della citt&agrave;, dopo quella degli Asinelli. Da qui si gode una <span class="internalLink" onclick='goto("data/bologna/04Worth-seeing/lexicon/")' >vista</span> panoramica <span class="internalLink" onclick='goto("data/bologna/04Worth-seeing/lexicon/")' >mozzafiato</span> sul centro e sui colli. &ldquo;In realt&agrave; si tratta di due torri edificate in tempi diversi, una dentro l&rsquo;altra&rdquo;. La pi&ugrave; antica risale al X (decimo) secolo e racchiude l&rsquo;originale campanile <span class="internalLink" onclick='goto("data/bologna/04Worth-seeing/lexicon/")' >paleoromanico</span>. Le campane sono 4: la pi&ugrave; antica, meglio conosciuta come &lsquo;la Grossa&rsquo; o la &lsquo;nonna&rsquo;, risale al 1594 e pesa 33 quintali; alcuni narrano sia addirittura la campana pi&ugrave; pesante al mondo. Bologna vanta una celebre <a href="http://www.unionecampanaribolognesi.it/">Unione Campanari</a> perch&eacute; suonare le campane secondo la <a href="http://www.sounday-times.com/it/sound-and-the-city/campanari-bolognesi.html">tradizione bolognese</a> &egrave; una vera e propria arte, che si tramanda da oltre 500 anni. &ldquo;La tecnica pi&ugrave; antica (&ldquo;Doppio alla Bolognese&rdquo; o &ldquo;Doppio a trave&rdquo;) prevede la rotazione della campana di 360 gradi, che si trova con la bocca rivolta verso l&rsquo;alto&rdquo;. Un concerto con tutte e quattro le campane &egrave; molto raro perch&eacute; richiede il lavoro di una squadra di ben ventitr&eacute; campanari.</p>
<div class="bottomQuestion">
<p>Sei riuscito ad ascoltare un concerto di campane?</p>
</div>
<iframe width="560" height="315" src="https://www.youtube-nocookie.com/embed/LbaeNLyAUmg?rel=0&amp;controls=0&amp;showinfo=0" frameborder="0" allowfullscreen></iframe>